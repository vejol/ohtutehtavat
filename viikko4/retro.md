 On olemassa lukuisia erilaisia retrospektiivitekniikoita. Eräs niistä on "Start, Stop, Continue, More of, Less of Wheel", jossa ideana on piirtää valkotaululle ympyrä, joka jaetaan viiteen osaan: "aloitetaan", "lopetetaan", "jatketaan", "lisätään" ja "vähennetään". Sitten tiimin kesken käydään keskustelua jokaisesta osa-alueesta erikseen. Tarkoituksena on siis pohtia, minkälaisia asioita tiimin olisi syytä aloittaa tai mikä on ollut tarpeetonta ja tulisi lopettaa jne. Joku johtaa keskustelua ja kirjaa kommentteja ylös valkotaululle. Tärkeää on myös muistaa antaa tilaa pohtia asioita ja odottaa rauhassa tiimiläisten kommentteja.

 Eräs toinen retrospektiivitekniikka on nimeltään "Glad, Sad, Mad". Siinä ideana on kerätä tiimin jäseniltä kaikenlaisia ajatuksia esimerkiksi postit-lapuille. Ajatukset voivat olla positiivisia tai negatiivisia ja liittyä niin tiimin työskentelyyn kuin tiimiin vaikuttaviin tiimin ulkoisiinkin asioihin. Kun kaikki ovat valmiita, laput kerätään valkotaululle ja jaetaan kolmeen eri sarakkeeseen: "iloiset", "surulliset" ja "vihaiset". Samaa asiaa kuvaavat palautteet myös ryhmitellään yhteen. Sitten kaikki tiimiläiset äänestävät, mitkä asiat kunkin mielestä ovat tärkeimpiä keskusteluun nostettavaksi. Kun äänestys on valmis, aloitetaan keskustelu eniten ääniä saaneista aiheista ja jatketaan keskustelua kunnes kaikki aiheet on keskusteltu tai kunnes retrospektiiville varattu aika loppuu.